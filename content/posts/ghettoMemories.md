+++
title = "Ghetto Memories"
date = "2023-07-30"
author = "Artie Bucco"
+++

Ultimo giorno di ferie, ascolto Ghetto Memories di Luchè. E' una di quelle canzoni che ti fa viaggiare con la memoria, perciò mi piacciono.
L'altro giorno parlavamo con l'Americano dei Co'Sang, quanto cazzo hanno fatto parte di me. Le sere sul terrazzo di Headbomb a farci le canne e a chiacchierare, la volta che sono andato in vacanza studio, quando mi sono trasferito a Torino. In un modo o nell'altro hanno sempre fatto parte della mia vita, sono stati la colonna sonora (insieme a tantissime altre canzoni eh. Dio benedica il rap).
Quanta nostalgia di quei tempi. Non ero felice, ma su tante cose erano più spensierate, più semplici, come solo le cose della giovinezza sanno fare. Andare dietro alla vesparella dell'Americano, sempre in giro a fare qualche servizio, vento in faccia, senza casco, il gelato da Pippo, andare a parlare del Napoli con lo Chef, andare a casa di Headbomb, all'una di notte, alle due, nel pomeriggio, in qualsiasi orario. I pomeriggi a casa sua a vedere film e partite su Sky. Parlare di calcio, di cinema, di sport, di rap, di musica. Parlavamo sempre io e l'Americano. Purtroppo sta cosa si è persa. Da quando se n'è andato i momenti in cui stare assieme sono stati veramente pochissimi.<br>
L'infanzia felice, il credere che ci sarà sempre la soluzione a qualcosa, che avrai sempre qualcuno che ti preparerà un piatto di pasta come piace a te. Che illusione. L'infanzia è il momento della vita che ti forma di più e tu non ne hai per niente idea. L'andare in Vespa con papà, d'avanti, vento in faccia. Andare da zia Rosa, luogo di felicità, di semplicità, di cose buone. L'anguria dell'estate, comprata sempre a quantità industriale. Mangiarsene una fetta fresca al fresco del terrazzo la sera. Il venticello che si alza il pomeriggio, mentre sei sul divano a vedere la tv e a fare un pisolino, gamba alzata, come sempre. Le vacanze a Tortora. La semplicità di avere il mare a due passi. Gli amici, la gente che viene a trovarti, che frequenta casa tua, sempre qualcuno di nuovo. Si è tranquilli, si sta bene. Si legge Topolino, quanto ami le storie di Paperino e Zio Paperone. Quanto è bello il topo lo capirai solo più in là con gli anni. Giocare con tua sorella e tua cugina, intere giornate a far finta di avere un ristorante. La Playstation, non sei stato mai troppo bravo, ma alcuni giochi li hai amati. La TV, la benedetta TV, sempre accesa: cartoni animati, Giro d'Italia, Mondiali, Olimpiadi, telegiornali, talk show. La TV mi ha cresciuto e formato (Grazie Silvio).<br>
La solitudine, però, già mi apparteneva.